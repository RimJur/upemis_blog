---
title: "5 Ekstremaliausi Baidarių Maršrutai Lietuvoje"
date: 2024-03-01T19:00:00+00:00
description: Plačiai paplitęs mitas, jog Lietuvoje neturime ektremalių upių. Šiame straipsnyje pamatysite, jog pavasasį adrenalino gauni tikrai įmanoma.
image: images/5_eks/TOP5.jpg
# caption: Plačiai paplitęs mitas, jog Lietuvoje neturime ektremalių upių. Šiame straipsnyje pamatysite, jog pavasasį adrenalino gauni tikrai įmanoma.
zymes: ["ekstremalu", "pavasaris"]
autoriai: ["Rimgaudas Jurgaitis"]
draft: false
---

Mėgstate adrenaliną? Šis straipsnis kaip tik - Jums.

Pavasaris - tai metų laikas, kuomet gamtoje pastebimi didžiausi metų pokyčiai. Gyvenantiems prie upių didžiausias pokytis yra pavasarinis vandens poplūdis. Jei temperatūra staigiai pakyla, tai gali pakelti upių vandens lygį labai daug. Dažnai pavasarį pasitaiko net ir katastrofiškų poplūdžio pasekmių - apliejami žmonių namai ar net ištisi kaimai.

Vandens turistai, mėgstantys adrenaliną, pavasarį mėgaujasi ekstremaliomis Lietuvos upėmis. Pakilęs vanduo stiprina upės srovę, verčia silpnesnius medžius ir sukuria dar įvairių kliūčių. Maži upeliai virsta riaumojančiomis kalnų upėmis, kurios skuba gabenti perteklinį sniego tirpsmo vandenį į vyresniąsias upes. Šiame straipsnyje apžvelgsiu 5 upes, kurias, mano nuomone, kiekvienam save gerbiančiam baidarininkui, vertėtų išbandyti.

![Žemėlapis, vaizduojantis 5 ekstremaliausias Lietuvos upes](/tinklarastis/img/5_eks/TOP5.jpg)

## Širvinta

Šventosios intakas, kuris keliautojų yra žinomas dėl, bene, gražiausio žemupio. Šios upės pavadinimas legendomis apipintas. Viena legenda pasakoja, kad žiloje senovėje briedžiai, tuomet širviais vadinti, iki upės pramynė taką per miškų tankmę. Taigi, Širvintos vardas yra artimai susijęs su briedžiais, gal ir jūs kokį užmatysite?

Šioje, 128 km upėje, skirtingi maršrutai labai skiriasi kliūčių kiekiu ir upės tėkmės greičiu. Iki Liukonių kaimo upės tėkmė yra lėtesnę, tačiau yra nemažai vingių. Pagrindinės kliūtys šiame ruože yra nuvirtę medžiai, šakos.

Nuo Liukonių galima leistis į nepamirštamą pavasario nuotykį. Upės dugne daugiau kyšančių riedulių, dažniau pasitaiko rėvos ir maži slenkstukai. Pakilus vandeniui, ši atkarpa yra pavojingiausia, tačiau kartu ir įdomiausia.

Širvintos nuolydis siekia 1 m/km, kas nėra labai daug, palyginus su šio sąrašo upėmis, tačiau vis tik suteiks pakankamą upės srovę. Vagos plotis svyruoja tarp 6 ir 16 metrų.

Krantai nėra tankiai apgyvendinti, todėl lengvai rasite vietą stovyklavietei. Plaukdami upe, galėsite pamatyti piliakalnį, dvaro rūmus, milžinišką ąžuolą ir mitologinius akmenis. Norėdami aplankykite pasirinktą objektą, galite keisti savo maršrutą.

Rekomenduojami maršrutai:

**LIUKONYS – UPNINKAI** (26 km, 6-8 h)

**ŽEMOSIOS VIESOS - UPININKAI** (74 km, 2 dienos)

![Širvinta yra ekstremali upė](/tinklarastis/img/5_eks/1.png)

## Žvelsa

Minijos intakas, Lietuvos baidarių entuziastų, laikomas ekstremaliausia Lietuvos upe. Žvelsos pavadinimas siejamas su žodžiais žvilti („blizgėti“) ir žvalus („gyvas, vikrus“). Pavasarį ši upė yra ne tik žvali, bet ir kupina rėvų, didelių slenksčių. Labai stipri upės tėkmė ją leidžia lyginti su tikrų tikriausiomis kalnų upėmis.

Upės ilgis yra 38 km, tačiau baidarių trasos ilgis siekia 14 km. Dažni vingiai ir net 2,68 m/km nuolydis leis prisiminti, ką vadiname adrenalinu.

Žvelsa rekomenduojame plaukti tik didelį patirtį baidarių plaukime turintiems keliautojams. Maršrutas beveik garantuoja daug šalto vandens, daug apsivertimų ir kitus pavojus. Susidoroti su jais gali tik patyrę keliautojai. Ruošdamiesi į kelionę pavasarį, rekomenduojame perskaityti mūsų straipsnį Plaukimas baidarėmis pavasarį, kuris padės pasiruošti tinkamus daiktus ir pasirūpinti tinkama apranga.

Prieš visiškai ekstremalų plaukimą Žvelsa, patartumėme išbandyti kitas, šiame sąraše išvardintas upes. Sukaupus pakankamai patirties, galima leistis į sunkiausią Lietuvos maršrutą. Daugiau apie Žvelsą galite rasti mūsų straipsnyje [„Ekstremaliausia Lietuvos upė“](/tinklarastis/esktremaliausia-lietuvos-upe/).

![Ekstremali Žvelsos upė](/tinklarastis/img/5_eks/2.png)

## Vilnelė/Vilnia

Vilnia yra Neries kairysis intakas, suteikęs Vilniui vardą. Vilniečiai šią upę vadina Vilnele, tačiau šis upėvardis yra naujųjų laikų darinys. Vilnia, energingai plukdo savo vandenį net 21 km Vilniaus teritorijoje. Pats upės pavadinimas siejamas su žodžiais vilnis („vandens kauburys, banga“) ir vilnyti („kilti vilnims, banguoti, gūsiais lieti“).

Upės ilgis yra 80 km, 11 km ji teka palei Lietuvos-Baltarusijos sieną. Ekstremaliausias upės ruožas yra nuo Rokantiškių tvenkinio. Šiame ruože upės nuolydis siekia net 4,05 m/km. Pakilus vandeniui, vilniečiai gali džiaugtis vietine kalnų upe. Vidutinis upės nuolydis 1,53 m/km.

Vaizdai upėje yra ganėtinai išskirtiniai. 10 km maršrutas nuo Rokantiškių tvenkinio leis pamatyti Pučkorių atodangą, daug įvairių tiltų, kaimų ir užupio gyvenimą. Daug poetų įkvėpti, Vilnelės čiurlenimo, rašė eiles. Gal ir jums trūksta įkvėpimo?

Rekomenduojami maršrutai:

**ROKANTIŠKIŲ TVENKINYS - NERIS** (12 km, 3-4 h)

**KENA - NERIS** (4 km, 2 dienos. Maršrutą galima pradėti Kenos upėje, tačiau Vilnios ruožas iki Naujosios Vilnios yra lėtesnis nei minėtasis nuo Rokantiškių tvenkinio.)

![Vilnelė yra ekstremali upė](/tinklarastis/img/5_eks/3.png)

## Akmena

Jūros kairysis intakas, kurio pavadinimas praneša, jog akmenų upėje yra daug. Vasarą ši upė yra sunkiai praplaukiama, tačiau pavasarį ji atsiskleidžia pilnu savo grožiu. Upės vaga pavasarį yra gana plati, tačiau kliūčių netrūksta: daug rėvų, slenksčių ir riedulių.

Upės ilgis yra 71 km, pakankamas organizuotis net trijų dienų plaukimą. Vidutinis upės nuolydis siekia 1,86 m/km, kas šiai upei sąraše leidžia užimti antrąją poziciją po Žvelsos, pagal nuolydžio dydį. Akmena mažai paliesta civilizacijos, daug gamtos vaizdinių.

Akmenos krantuose galėsite pamatyti daug gamtos ir istorijos paminklų. Piliakalniai: Pagrybio, Vedrių, Kazokų, Indijos, Pagramančio. Pamatyti galite ir geologinį gamtos paveldo objektą - Pagramančio atodangą. Istorinių paminklų taip pat nestinga: Dionizo Poškos kapas, medinis paminklas Vytautui Didžiajam, senosios bažnyčios.

Rekomenduojami maršrutai:

Maršrutą galima pradėti nuo Kaltanėnų. Plaukiant 1 ar 2 dienas, galima pradėti ir žemiau. Geriausiai maršrutą parinks baidarių nuomotojai pagal esamą situaciją upėje.

![Akmena yra ekstremali upė](/tinklarastis/img/5_eks/4.png)

## Jiesia

Nemuno intakas, kauniečiams lengviausiai prieinama pavasarinė upė. Jiesios vandeningumas labai priklauso nuo kritulių. [Pavasarį](/tinklarastis/plaukimas-baidaremis-pavasari/), po didžiojo poplūdžio, srovė gali būti labai stipri ir vilioti vandens turistus. Vasarą, po gerų liūčių, upe plaukia ir poilsiautojai, tačiau srovė silpnesnė.

Upės ilgis 68 km. Vidutinis upės nuolydis 1,15 m/km, tačiau upės ekstremalumas priklauso nuo vandens kiekio. Upėje yra nemažai rėvų, pasitaiko užtvarų ir užtvankų, yra slenksčių. Labai patogu kauniečiams plaukti iki pat Nemuno, kur vėl atsiranda savo mieste. Kitiems keliautojams taip pat geriausias pasirinkimas plaukti iki Nemuno, nes Jiesia aukščiau Pajiesio tvenkinio lėtesnė.

Jiesia rodo savo darbu sukurtas atodangas. Ši, žemumų upė, vertinga geologiniu paminklų gausa, nes juose pasimato labai seni uolienų sluoksniai. Upės pakrantėse taip pat įsikūrusios kauniečių kolektyvinių sodų bendrijos, netoli Kauno padaryti pėsčiųjų takai.

Rekomenduojami maršrutai:

GARLIAVOS GELEŽINKELIO STOTIS - NEMUNAS (10 km, 4-5 h)

![Jiesia yra ekstremali upė](/tinklarastis/img/5_eks/5.png)

## Išvados

Daug kitų upelių pavasarį gali būti dar labiau ekstremalūs, tačiau čia pateikiau didesnes upes, kurias galite plaukti pavasarį ir po didžiojo poplūdžio. Lentelėje apačioje pateikiau upių ilgius, vidutinius nuolydžius. Galite pasirinkti jums tinkamą upę, tačiau pasirūpinkite apsaugos priemonėmis. Plaukimas ekstremaliomis upėmis pavasarį gali būti labai įsimintinas nuotykis, tačiau pakrypus situacijai ne jūsų naudai, galite patirti rimtų sužeidimų.

Jei nusprendėte plaukti baidarėmis, jums pravers mūsų atsisiunčiamas daiktų sąrašas, kurį galite rasti [čia](/tinklarastis/kokius-daiktus-isideti-plaukiant-baidaremis/). Ateičiai dar pasilieku straipsnį apie mažesnes upes, kurios taip pat vertos vandens turistų dėmesio pavasarį. Ačiū skaitantiems!

**Šaltiniai:**

https://turistauk.lt/marsrutas/baidariu-nuoma-lokysta/

https://www.vilniaus-baidares.lt/baidariu-marsrutai/plaukimas-baidaremis-vilneles-upe/

[https://www.drakar.lt/vikingai/vik.php?f=lietuvos_marsrutai/vidurio_lietuva/jiesia](https://www.drakar.lt/vikingai/vik.php?f=lietuvos_marsrutai/vidurio_lietuva/jiesia)
