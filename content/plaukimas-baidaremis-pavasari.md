---
title: "Plaukimas Baidarėmis Pavasarį"
date: 2024-02-21T20:15:06+00:00
description: Prabudus gamtai, noras praleisti laisvalaikį prie vandens padidėja. Šiame straipsnyje apžvelgiame svarbiausias temas, svarbias plaukimui baidarėmis pavasarį.
image: images/thumbnails/pavasari.jpg
# caption: Placeholder
zymes: ["pavasaris"]
autoriai: ["Rimgaudas Jurgaitis"]
draft: false
---

Atgimstanti gamta šaukia žmogų ją aplankyti.

Plaukimas baidarėmis dažniausiai žmonių suprantamas, kaip laisvalaikio praleidimo būdas vasarą. Daugelis net nesusimąsto, kad pavasaris, ruduo ar žiema gali atnešti dar daugiau aštrių emocijų nei pasiplaukiojimas šiltą vasaros dieną. Kadangi pavasaris jau ne už kalnų, tai pats laikas plačiau apie tai pakalbėti.

## Kuo išskirtinis yra plaukimas pavasarį?

Kiekvienas metų laikas turi išskirtines savo savybes. Pavasaris pasižymi besitraukiančia žiema, kuri palieka savo ledo tirpsmo vandenį. Ištirpęs vanduo plūsta į Lietuvos upes ir jas atgaivina iš žiemos miego.

### Pavasario upių ekstremalumas

![](/tinklarastis/img/Pavasari/1.png)

Plūstantis vanduo smarkiai kelia vandens lygį upėse. Pakilęs vanduo verčia upę tekėti greičiau, susirinkti daugiau šakų ir kitų kliūčių iš krantų. Tai reiškia, kad patvinusiose upėse, plaukti baidarėmis tampa pavojingiau. Tačiau tai nestabdo vandens turistams mėgautis atgijusiomis Lietuvos upių srovėmis.

### Upėje - vieni

Pastaraisiais metais plaukimas baidarėmis sparčiai išpopuliarėjo. Dažnai plaukiamose upėse vasarą baidarių ekipažų būna tikrai daug. Todėl, norintiems daugiau ramybės, patartina plaukti kitais metų laikais. Tam ypač tinka pavasaris. Išskirtinės sąlygos sukuria galimybes mėgautis plaukimu upėje be pašalinių žmonių ar žvejų.

### Bundanti gamta

![Bundanti gamta](/tinklarastis/img/Pavasari/2.png)

Pavasaris gamtoje - tai atgimimo metas. Po žiemos miego atsikelia nemažai Lietuvos gyvūnų. Medžiai taip pat pradeda pompuoti savo skysčius iš šaknų aukštyn, o vėliau skleidžia pumpurus ir leidžia savo lapelius. Šaltį keičia švelni pavasario šiluma, o tai lemia ir vandens gyvūnų suaktyvėjimą. Žmonės, siekiantys energingai pradėti naujus metus, turėtų bent dienelę išvykti pasisemti energijos į atgimstančią gamtą.

### Aštrūs pojūčiai

Lietuva niekada negarsėjo stiprių srovių upėmis. Realybė keičiasi pavasarį. Maži upeliai, kurie vasarą yra nepraplaukiami, žiemą atgyja. Šie upeliai tampa kalnų upių atitikmeniu. Pakilęs vanduo taip pat sukuria nemažai kliūčių: rėvos, brastos, nuvirtusios šakos ir sūkuriai. Plaukimas pavasarį tikrai suteikia daug adrenalino, todėl šis metų laikas kai kurių žmonių yra vertinamas vien dėl to.

### Šaltas pavasario vanduo

Išlindusi pavasario saulė gali suklaidinti. Pavasarį vanduo upėse būna tikrai šaltas, todėl labai svarbu tinkamai pasiruošti. Plaukiant [ekstremaliomis](/tinklarastis/5-ekstremaliausi-baidariu-marsrutai-lietuvoje/) upėmis visada planuokite sušlapti. Net jei esate patyręs baidarių keliautojas, situacija gali pakrypti ne jūsų naudai. Visada turėkite atsarginį planą apsivertus baidarei ar sulūžus irklui. Svarbu nepamiršti apsirengti tinkamai. Detaliau tai aptarsiu kitoje sekcijoje.

## Kokiomis upėmis verta plaukti pavasarį?

Pavasaris yra gera galimybė plaukti upėmis, kurios vasarą būna per seklios. Pabandysiu aptarti visas išskirtines pavasarines upes pagal etnografinius regionus. Užsisekite diržus (gelbėjimosi liemenes) ir keliaukime toliau 🙂

### Aukštaitija

![Pavasarinės aukštaitijos upės](/tinklarastis/img/Pavasari/3.png)

Tikrai daug pavasarinių upių turime Aukštaitijoje. Čia galima plaukti tarp girių ar tarp dirbamų laukų. Mūsų rekomenduojamos pavasarinės upės su vidutiniu upės nuolydžiu:

- **[Jara](https://upemis.lt/upes/jara_seteksna)** \- 0,86 m/km
- **[Širvinta](https://upemis.lt/upes/sirvinta)** (įteka į Šventają) - 0,88 m/km
- **[Lakaja](https://upemis.lt/upes/lakaja)** \- 0,52 m/km
- **[Kiauna](https://upemis.lt/upes/kiauna)** \- 0,69 m/km
- **[Anykšta](https://upemis.lt/upes/anyksta)** \- 1,90 m/km
- **[Virinta](https://upemis.lt/upes/virinta)** \- 1,48 m/km
- **[Siesartis](https://upemis.lt/upes/siesartis)** (įteka į Šventają) - 1,45 m/km

### Žemaitija

![Pavasarinės žemaitijos upės](/tinklarastis/img/Pavasari/4.png)

Žemaičių aukštuma sukuria išskirtines galimybes pavasarį upėms tapti panašiomis į kalnų upes. Jos dažniausiai tokia galimybe ir pasinaudoja. Vienos iš ekstremaliausių yra šios, po brūkšnelio seka vidutinis upės nuolydis:

- **[Žvelsa](https://upemis.lt/upes/zvelsa)** \- 2,61 m/km
- **[Aitra](https://upemis.lt/upes/aitra)** \- 2,42 m/km
- **[Akmena](https://upemis.lt/upes/akmena)** \- 1,86 m/km
- **[Lokysta](https://upemis.lt/upes/lokysta)** \- 1,83 m/km
- **[Kražantė](https://upemis.lt/upes/krazante)** \- 1,03 m/km
- **[Ančia](https://upemis.lt/upes/ancia)** \- 1,91 m/km
- **[Veiviržas](https://upemis.lt/upes/veivirzas)** \- 1,55 m/km.

### Suvalkija

![Pavasarinė suvalkijos upė](/tinklarastis/img/Pavasari/5.png)

Kitaip nei žemaitija, suvalkija yra lygumų kraštas. Tačiau neskubėkite daryti išvadų. Vienintelė Suvalkijos upė, kurioje taip pat galima patirti bundančią gamtą yra Jiesia. Po brūkšnelio seka vidutinis Jiesios nuolydis:

- **[Jiesia](https://upemis.lt/upes/jiesia)** \- 1,32 m/km

### Dzūkija

![Pavasarinės dzūkijos upės](/tinklarastis/img/Pavasari/6.png)

Jau ir taip populiarus baidarių regionas vasarą, turi ką pasiūlyti ir pavasariui. Štai mūsų rekomenduojamos upės plaukimui baidarėmis pavasarį su vidutiniu upės nuolydžiu:

- **[Grūda](https://upemis.lt/upes/gruda)** \- 0,95 m/km
- **[Vilnelė/Vilnia](https://upemis.lt/upes/vilnele_vilnia)** \- 1,53 m/km
- **[Visinčia](https://upemis.lt/upes/visincia)** \- 1,17 m/km
- **[Vokė](https://upemis.lt/upes/voke)** \- 1,47 m/km

## Patarimai plaukiant pavasarį

Jei vasarą plaukimo metu labiau rūpintis reikia apsauga nuo vabzdžių ar saulės, tai pavasarį viskas yra ne taip paprasta. Prastas pasiruošimas ir žinių stoka, ypač pavasarį, gali turėti rimtų pasekmių. Pradėkime nuo aprangos.

### Nesušalk plaukiant: kokia yra tinkama apranga plaukimui pavasarį?

![Apranga](/tinklarastis/img/Pavasari/7.png)

Kaip jau minėjau, šiltos pavasario dienos gali klaidinti. Visada renkitės vandens, o ne oro temperatūrai. Esminiai aprangos elementai yra šie:

- **Kepurė** \- ekstremalioje upėje, kur yra tikimybė apsiversi net kelis kartus, praverstų neopreninė kepurė. Ramesnėse upėse pravartu turėti paprastą, šiltą kepurę.
- **Viršutiniai drabužiai** \- galima rinktis 2 variantus: 1) tikintis apvirsti - drėgnas ar sausas kostiumas; 2) keli drabužių sluoksniai. Drėgnas ar sausas kostiumas yra skirtas išlaikyti šilumą ir būti atspariu nuo vandens. Keliautojams, kurie dažnai leidžiasi į šaltųjų sezonų keliones baidarėmis vertėtų investuoti į komfortišką kostiumą. Ilgoms kelionėms patartinas sausas kostiumas, tačiau labai srauniose upėse, kur egzistuoja didelė tikimybė apvirsti - šlapias. Renkantis pirmą ar antrą variantą vis tiek būtina turėti antrą drabužių komplektą, kuris būtų laikomas neperšlampame maiše. Nors drėgnas ar sausas kostiumas lydės jus visą kelionę, tačiau baigus plaukimą vertėtų persirengti į įprastus drabužius.
- **Pirštinės** \- irkluojant neišvengsite vandens. Jei norite komfortiškai plaukti visą kelionę nešaldami rankų - pasirūpinkite tinkamomis pirštinėmis. Su drėgnu ar sausu kostiumu vertėtų derinti neopreno pirštines dėl neperšlampamumo savybės.
- **Batai** \- pavasarį upėse dažnai pasitaiko neperplaukiamų kliūčių. Dažnai gali tekti persikelti baidarę per kliūtį, todėl neperšlampami batai yra neišvengiamas aprangos elementas.
- **Kojinės** \- pasirinkimas priklauso nuo pasirinktų batų. Neoprenines kojines galima derinti su įprastais batais. Termo kojines galima derinti su neperšlampamais batais. Komfortiškas plaukimas pavasarį reikalauja šiltų kojų, o ypač pėdų.

### Nepamiršk pasiimti šių daiktų į kelionę baidarėmis pavasarį

Visi pagrindiniai daiktai yra privalomi kiekvieną sezoną ir yra aprašyti mūsų straipsnyje „[Kokius Daiktus Įsidėti Plaukiant Baidarėmis?](/tinklarastis/kokius-daiktus-isideti-plaukiant-baidaremis/)“. Kad užtikrintumėte komfortą plaukiant šaltą pavasario dieną, rekomenduojame pasirūpinti:

![Užkandžiai](/tinklarastis/img/Pavasari/8.png)

- Šiltu gėrimu termose arba šilta sriuba.
- Užkandžių energijai palaikyti.
- Papildomų drabužių komplektu.

Šiltas gėrimas leis kiekvieną pertraukėlę sušilti. Užkandžiai suteikia kūnui energiją, kurią jis sparčiai naudoja šilumai. Papildomas drabužių komplektas yra privalomas plaukiant šaltu oru, kuris užtikrins šilumą apsivertimo atveju.

### Kokie pavojai slypi pavasarinėse upėse?

Stipri pavasario upės srovė sukuria pavojingas sąlygas nepatyrusiems vandens keliautojams. Trumpai apžvelgsiu pagrindines kliūtis ir kaip jų išvengti.

![Pavojai](/tinklarastis/img/Pavasari/9.png)

- **Nulaužtos šakos**. Pakilusi upės srovė surenka visas šakas, kurios žiemą gulėjo krante ir gabena jas su srove. Kartais šakos gali užkliūti ir tapti stabilia upės kliūtimi. Kad jų išvengtumėte, svarbu matyti ir planuoti tolimesnę plaukimo trajektoriją.
- **Lūžtantys medžiai**. Pučiant stipriam vėjui gali lūžinėti senos šakos. Įvertinkite vėjo stiprumą ir pagal tai rinkitės plaukimo trajektoriją.
- **Apvirtusi baidarė**. Kliūtis ar stipri srovė gali apversti ir didesnes baidares. Turėkite planą ką tokiu atveju daryti. Geriausias sprendimas yra plaukti iki artimiausio kranto.

### Neplaukite vieni!

Pavasarinės upės teikia neapsakomas emocijas, tačiau taip pat ir galimybę įvykti nelaimei. Plaukimas grupėje bent dviems baidarėms, užtikrins greitą pagalbą nelaimės įvykiu. Nerasdami su kuo plaukti, galite kreiptis į mus ar kitas keliautojų grupes. Tai yra geras būdas susirasti bendraminčių, su kuriais galėsite organizuoti ir kitas keliones. Saugumas pirmoje vietoje!

## Išvados

Plaukimas baidarėmis pavasarį suteikia energijos metų pradžiai ir daug adrenalino. Ne veltui šį metų laiką renkasi patyrę baidarininkai. Vis dėlto, svarbu pasirūpinti tinkama apranga, daiktais ir žiniomis apie atgijusias Lietuvos upes. Plaukite atsakingai ir patirkite nepamirštamas keliones pavasarinėmis upėmis. O tada nepamirškite jų papasakoti ir kitiems!

**Šaltiniai:**

[https://www.delfi.lt/keliones/naujienos/astriu-pojuciu-megeju-ledinis-vanduo-negasdina-43588769](https://www.delfi.lt/keliones/naujienos/astriu-pojuciu-megeju-ledinis-vanduo-negasdina-43588769)

[https://www.linkedin.com/pulse/challenges-spring-kayaking-warm-weather-cold-water-lakeland-kayaks#:~:text=The Water Temperatures in Spring Can be Low&text=If you're planning on,be dangerous in cold water](https://www.linkedin.com/pulse/challenges-spring-kayaking-warm-weather-cold-water-lakeland-kayaks#:~:text=The%20Water%20Temperatures%20in%20Spring%20Can%20be%20Low&text=If%20you're%20planning%20on,be%20dangerous%20in%20cold%20water)

[https://bestmarineandoutdoors.com/blogs/news/what-to-wear-kayaking-spring-edition](https://bestmarineandoutdoors.com/blogs/news/what-to-wear-kayaking-spring-edition)

[https://abrokenbackpack.com/what-to-wear-kayaking-in-spring/](https://abrokenbackpack.com/what-to-wear-kayaking-in-spring/)

[https://brooklynkayakcompany.com/blogs/our-blog-2/what-to-consider-when-kayaking-in-the-spring](https://brooklynkayakcompany.com/blogs/our-blog-2/what-to-consider-when-kayaking-in-the-spring)
